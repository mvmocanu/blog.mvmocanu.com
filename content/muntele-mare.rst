Muntele Mare
############
:date: 2010-08-24 22:39
:author: mihai
:category: Cu bicicleta
:tags: 50-100km, baisoara, muntele mare, offroad, vf buturii, vf dumitreasa, vf
       piatra grosilor
:slug: muntele-mare

* Data: Sâmbătă, 21 august 2010
* Traseu: Florești, intrarea pe A3, Mănăstirea Muntele Rece, Vârful Testieșu,
  Vârful Târtova, Oțelești, Vârful Buturii, Dobrin, Vârful Dumitreasa, Tina
  Bogdanului, Vârful Piatra Groșilor, Șaua Prislop, Muntele Mare, drumul
  militar, Stațiunea Băișoara
* Participanți: eu și Adi
* Poze: `aici`_
* Harta: `pe bikemap`_

Plănuisem de ceva timp această tură și sâmbătă am prins momentul
prielnic. Am pornit cu Adi la 6 dimineața spre Gilău. Aveam în plan să
stăm cât mai puțin pe șosea, astfel că sub autostradă am făcut stânga și
am intrat pe un drum care urcă prin dreapta autostrăzii în pădure. A
fost folosit de cei de la Bechtel să aducă piatră. Drumul e foarte bun,
are cam 5 km și ajunge la drumul pe care urcă `Maratonul Maros`_ la
Mănăstirea Muntele Rece.

.. figure:: /images/muntele-mare/img1.jpg
    :alt: lacul-gilau

    Lacul Gilău

De aici până la Mănăstirea Muntele Rece drumul e ok în primii
kilometrii, dar după ce începe să urce e foarte stricat. Am vorbit cu un
localnic care ne-a spus că e din cauza ploilor.

.. figure:: /images/muntele-mare/img2.jpg
    :alt: manastirea-muntele-rece

    Mănăstirea Muntele Rece

De la mănăstire am urmat drumul care urcă spre Vârful Testieșu. Un drum
foarte fain, înierbat și multe afine pe margine. Am continuat spre
Vârful Târtova având o priveliște frumoasă spre cătunul Râșca.

.. figure:: /images/muntele-mare/img3.jpg
    :alt: culmea-paltinei

    Culmea Paltinei și Cariera Muntele Rece

Pe drumul până la Oțelești am avut parte de priveliști înspre Valea
Ierii sau înspre Valea Someșu Rece. Ne-am întâlnit și cu niște mașini de
teren, care făceau recunoașteri de traseu pentru ceva concurs. În
Oțelești (sau Bușești) este un magazin. Aici am făcut o pauză de masă.
Am intrat și l-am întrebat pe bătrânul care vindea dacă are roșii și
ciocolată. Roșiile ni le-a dat gratis. N-a vrut să ia bani pentru ele.
După masă ne-a îndrumat și spre un izvor, care e după ultima casă pe
dreapta. Trebuie coborât un pic de la drum. Dar apa e foarte bună. Ne-a
ajuns până la Muntele Mare.

După ce am mâncat am pornit spre Vârful Buturii. Urcarea e destul de
bolovănoasă, dar pe marginea drumului este multă zmeură. Așa că Adi a
făcut mai multe pauze, iar eu am mers înainte și am tras un pui de somn
(foarte scurt) când am ajuns sus.

.. figure:: /images/muntele-mare/img4.jpg
    :alt: varful-dumitreasa

    Vârful Dumitreasa și Tina Bogdanului

Înainte de Dobrin aveam posibilitatea să coborâm în Măguri-Răcătău sau
în Valea Ierii, dar am decis să mergem mai departe, deși nu stăteam
foarte bine cu timpul. Am urcat Dumitreasa, după care am coborât la Tina
Bogdanului și am continuat spre Bogdanu ca să urcăm la Piatra Groșilor.

De la Piatra Groșilor am mers către Åžaua Prislop de unde am început
urcarea la Muntele Mare. Am urcat cam o oră și am continuat pe banda
roșie. Drumul militar spre Stațiunea Băișoara este și el plin de pietre,
așa că n-a fost o plăcere coborârea. Doar de la Vârful Buscat e foarte
bun drumul.

.. figure:: /images/muntele-mare/img5.jpg
    :alt: vedere-de-pe-muntele-mare

    Vedere de pe Muntele Mare spre Scărița Belioara

Am ajuns în Stațiunea Băișoara pe la 21 când deja era noapte, așa că am
decis să mergem cu mașina la Cluj.

Tura e foarte grea, deși kilometrii sunt puțini. Greșeala noastră a fost
că nu ne-am stabilit niște limite de timp, pe care dacă nu le-am fi
atins să ne întoarcem pe un alt drum (am avut destule posibilități). În
rest priveliștile sunt foarte frumoase. Cred că e mai bine făcută pe
bucăți să avem timp să o savurăm. Data viitoare! :)

.. _Maratonul Maros: http://marathon.marosbike.ro/
.. _aici: http://pics.mvmocanu.com/Ture-cu-bicicleta/Muntele-Mare-21-august-2010/21541432_SLq9Q3#!i=1717431669&k=MZn3MRd
.. _pe bikemap: http://www.bikemap.net/route/665915
