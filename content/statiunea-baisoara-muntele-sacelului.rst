Stațiunea Băișoara - Muntele Săcelului
######################################
:date: 2010-07-14 20:19
:author: mihai
:category: Cu bicicleta
:tags: >100km, baisoara, banda albastra, m-tele baisorii, m-tele bocului,
       m-tele sacelului
:slug: statiunea-baisoara-muntele-sacelului
:sidebarimage: /static/images/baisoara/sidebar.jpg

* Data: Marți, 13 iulie 2009
* Distanța: 112km, parcursă în aproximativ 8h (aproximativ 11h cu pauze).
  Viteza medie aproximativ 13km/h (maximă 52km/h) - vitezometrul a mers, dar
  bateria a murit după ce-am ajuns acasă, astfel că datele sunt culese din
  amintiri
* Traseu: Sălicea, Vălișoara, Lita, Băișoara, Stațiunea M-tele Băișorii, banda
  albastră, Crinț, Găbriana, M-tele Bocului, M-tele Săcelului, Moara de Pădure,
  Săcel, Filea de Sus, Filea de Jos, Ciurila, Sălicea
* Poze: `aici`_
* Harta: e doar `partea cu Muntele Băișorii - Muntele Săcelului`_

Demult vroiam să ajung în Stațiunea Băișoara pe bicicleta. Am auzit că e
o urcare foarte lungă și grea. O făcusem în trecut doar cu mașina, așa
că nu prea știam la ce să mă aștept. În același timp vroiam să evit cât
de mult mașinile, astfel că am decis să ajung până-n Lita pe un traseu
diferit de Florești - Luna de Sus - Săvădisla.

.. figure:: /static/images/baisoara/img1.jpg
    :alt: valisoara

    Vălișoara

Am pornit către Sălicea pe șosea. Când am ajuns în Sălicea la biserică,
am luat-o la dreapta pentru a trece Dealul Rateș către Vălișoara. În
Vălișoara am trecut pe sub autostradă și am ieșit pe un drum de căruță
care urcă și ajunge la un drum modernizat de Bechtel când au lucrat la
autostradă. Acest drum iese în drumul care face legătura între Petreștii
de Jos și Lita. Am urmat direcția Lita și pe urmă pe șosea până la
Băișoara.

.. figure:: /static/images/baisoara/img2.jpg
    :alt: manastirea

    Mănăstirea Băișoara

Din Băișoara începe urcarea spre Stațiunea Băișoara. E foarte frumos și
multă liniște (în timpul săptămânii e destul de puțină circulație). După
Mănăstirea Băișoara pe marginea drumului sunt destule surse de apă.
Urcarea este foarte lungă și destul de abruptă, astfel că umbra de pe
marginea drumului este binevenită pentru o păuză răcoroasă.

.. figure:: /static/images/baisoara/img3.jpg
    :alt: serpentine

    Serpentinele înspre Stațiunea Băișoara

În Stațiunea Băișoara începe banda albastră înspre pârtia de schi. După
ce am trecut pârtia, drumul a luat-o înspre stânga coborând printr-o
zonă defrișată. Am înțeles că acolo va fi o nouă pârtie de schi. Drumul
ajunge la o intersecție după ce trece Valea Ierții. Am luat-o la stângă
și am început să urc pe un drum de tractor întâmpinat de un roi de muște
ce m-a însoțit mult timp... Am ieșit la nămașele de la Crinț (numele
vine probabil de la crintă care este o unealtă folosită la stână) și am
continuat să urc având nămașele în dreapta mea.

.. figure:: /static/images/baisoara/img4.jpg
    :alt: namase1

    Nămașele de la Crinț

Am urmat drumul în dreapta. Din când în când se mai observă câte un
marcaj bandă albastră pe copaci, dar este destul de vechi. Drumul este
foarte pitoresc printr-o pădure de coniferi cu un mușchi verde pe
pământ. Am ajuns la nămașele de la Găbriana avându-le în dreapta mea.
După ce am intrat iar în pădure am luat-o spre stânga și imediat am
făcut o pauză de masă.

.. figure:: /static/images/baisoara/img5.jpg
    :alt: namase2

    Nămașele de la Găbriana

Nămașele sunt niște gospodării sezoniere la care urcă țăranii începând
cu luna iunie până în septembrie. Aceste case foarte simple au de obicei
o singură încăpere cu ferestre mici, pământ pe jos și paturi acoperite
cu paie.

Am continuat drumul, observând din când în când marcajul pe unii arbori.
Înainte de Muntele Bocului am ajuns într-o zonă destul de mare defrișată
recent deoarece pe hartă apare marcată pădurea acolo.

.. figure:: /static/images/baisoara/img6.jpg
    :alt: muntele-bocului

    Muntele Bocului

La Muntele Bocului (boc este un fel de buștean) am pierdut oarecum
coborârea către Muntele Săcelului (mă așteptam să rămân în culme nu să
cobor în vale), dar am fost ajutat de o doamnă care mi-a explicat că de
fapt Muntele Săcelului este în vale. Chiar înainte de intrarea în
cătunul Muntele Bocului este un drum care coboară la stânga. Acel drum
trebuia să-l urmez. El tot coboară până la Muntele Săcelului unde este o
mica hidrocentrală și continuă spre Moara de Pădure, de unde începe
drumul asfaltat (Băișoara - Valea Ierii).

Am vrut să evit drumul european astfel că în Săcel am luat-o cătrea
Filea de Sus, Filea de Jos după care am luat-o către Petreștii de Jos
pentru a intra pe drumul Ciurila - Sălicea.

O tură foarte frumoasă și obositoare. Liniște multă, deși a fost în
timpul săptămânii. Se pare că în weekend mulți clujeni merg cu mașinile
spre munte.

Unele informații despre toponimia unor așezări și despre nămașe sunt
culese din ghidul turistic "`Zona turistică Băișoara și masivul Muntele
Mare`_" (Radu Mititeanu și Arnold Kadar).

**Hai noroc!**

.. _Zona turistică Băișoara și masivul Muntele Mare: http://salvamont.org/main/articole/show_ro_t_muntele-mare--baisoara_id_580.html
.. _aici: http://pics.mvmocanu.com/Ture-cu-bicicleta/Tura-Baisoara-13-iulie-2010/21541222_3Tcc7w#!i=1717413112&k=4RCwQgp
.. _partea cu Muntele Băișorii - Muntele Săcelului: http://pics.mvmocanu.com/Ture-cu-bicicleta/Tura-Baisoara-13-iulie-2010/21541222_3Tcc7w#!i=1717413112&k=4RCwQgp&lb=1&s=A
