Cursuri de prim-ajutor
######################
:date: 2012-05-03 11:24
:author: admin
:category: Hai Hui
:tags: articole, tips
:slug: cursuri-de-prim-ajutor

Eram interesat de ceva vreme de astfel de cursuri. Mi se par foarte
importante și cred că oricine ar trebui să știe ce e de făcut în caz de
ceva grav. Mai ales că în România sunt atât de multe accidente de
circulație.

După câteva căutări pe net am găsit `Asociația React`_, care la momentul
respectiv anunțau că în viitor vor organiza cursuri de prim ajutor și la
Cluj-Napoca. După o perioadă am primit un email de la respectiva
asociație cum că vor fi organizate cursurile la `ISU Cluj`_. Mi-am
anunțat participarea.

Cursurile sunt foarte utile și se concentrează pe acordarea primului
ajutor în caz de stop cardio-respirator (la adulți și la nou-născuți).

O să enumerez pe scurt etapele, dar e doar un rezumat al acestora.
Pentru o descriere detaliată, vedeți `video-urile`_ de pe site-ul
Asociației React.

-  Pentru a afla dacă o persoană este în stop cardio-respirator, trebuie
   întâi să aflăm dacă respiră. Și protocoalele europene nu recomandă
   luarea pulsului, pentru că sunt situații când persoana are puls, dar
   e atât de mic încât nu-l putem simți.
-  Dacă nu respiră, atunci se așează capul într-o poziție în care limba
   nu blochează căile respiratorii. Poziția capului trebuie să fie spre
   spate.
-  Se trece la compresii pe piept care se fac împreună cu respirația
   artificială. Trebuie făcute serii de câte 30 de compresii cu 2 serii
   de respirație gură la gură. Frecvența compresiilor trebuie să fie 100
   de compresii pe minut. După 2 minute de compresii/respirație gură la
   gură se verifică dacă persoana accidentată a început să respire.
   Compresia trebuie făcuta cu podul palmei.
-  În cazul sugarilor/nou născuților compresiile trebuie să aibă o
   frecventă de 120 pe minut și să fie în serie de 3 compresii și o
   respirație gură la gură. Compresia trebuie făcută doar cu două degete
-  În cazul copiilor, seriile trebuie să conțină 15 compresii și 2
   respirații gură la gură.

În cazul accidentelor de mașină primul lucru care trebuie făcut este
luarea bornelor de pe baterie pentru a preveni o explozie și nu
scoaterea răniților din mașină. Răniți aproape niciodată nu se scot din
mașină (dacă ei respiră). Pentru că în cazul unei leziuni a coloanei
riscăm să complicăm lucrurile și se poate ajunge la paralizie. Singurul
lucru cel putem face după ce am dat jos bornele este să le ținem capul
fix să nu și-l miște.

Am mai învățat ce manopere trebuie realizate în cazul în care cineva se
îneacă cu un obiect.

În concluzie aceste cursuri sunt excelente. Ele pot face diferența între
o persoană rănită care-și va reveni complet sau va deveni o legumă.
Stopul cardio-respirator care durează mai mult de 5 minute poate avea
urmări ireversibile. Așa că înscrieți-vă la `cursurile de prim-ajutor`_
organizate de Asociația React în colaborare cu ISU și nu veți regreta.

.. _Asociația React: http://asociatiareact.ro/
.. _ISU Cluj: http://www.isucj.ro/
.. _video-urile: http://salvez.ro/v9_stop.html
.. _cursurile de prim-ajutor: http://salvez.ro/index.html
