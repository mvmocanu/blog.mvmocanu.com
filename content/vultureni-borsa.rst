Vultureni - Borșa
#################
:date: 2010-07-09 20:20
:author: mihai
:category: Cu bicicleta
:tags: 50-100km, borsa, chinteni, offroad, sosea, vultureni
:sidebarimage: /static/images/vultureni/sidebar.jpg
:slug: vultureni-borsa

* Data: Vineri, 9 iulie 2010
* Distanța: Aproximativ 70km în 4h 30min (mi s-a stricat vitezometru dupa
  ploaia din tura de la `Mărișel`_)
* Traseu: Chinteni, Deușu, Vultureni, Borșa, Satu Lung, Pădureni
* Poze: `aici`_

Aveam chef de-o tură cu bicicleta și vroiam să văd cum e zona de după
Deușu, deoarece până la Deușu am mai fost cu Melania și n-am fost foarte
încântați. Ce-i drept era iarnă. Așa că mi-am făcut un traseu și-am
pornit pe la ora 14.

.. figure:: /static/images/vultureni/img1.jpg
    :alt: lacul-chinteni

    Lacul Chinteni

Până la Chinteni nu e nimic spectaculos. E chiar urât! De vină e boom-ul
imobiliar care-a plantat "clădiri" prin diverse locuri și a stricat
drumul. După Chinteni mașinile sunt mai puține, peisajul se mai
aerisește, dispărând vilele și chiar blocurile.

Din Deușu am luat direcția Vultureni. Drumul e frumos și e liniște. Poți
să-ți asculți în sfârșit gândurile. De la Vultureni am luat-o spre
Borșa.

.. figure:: /static/images/vultureni/img2.jpg
    :alt: ciumafaia

    Satul Ciumăfaia - între Vultureni și Borșa

În Borșa există un castel al familiei Banffy. Am vrut să-l vizitez dar
am fost suprins să aflu că e un spital de psihiatrie cronică acolo.
Cineva mi-a spus ca a fost donat, dar nu mai e nimic cum era odată. Cred
ca l-au modificat foarte mult prin interior pentru a satisface nevoile
unui spital. Un alt sătean mi-a spus ca l-au confiscat comuniștii și au
făcut spital. E păcat pentru că clădirea e într-o stare foarte bună și
ar fi bine să fie redat circuitului turistic, deși cred că vor mai trece
mulți ani până statul va construi un spital pentru a muta bolnavii
de-acolo.

Am urmat direcția Giula - Satu Lung - Pădureni. De la ieșirea din Satu
Lung începe o urcare lungă până-n Pădureni drumul fiind sub orice
critică. E o amestecătură de drum betonat cu nisip și în unele locuri cu
asfalt, dar e foarte stricat. În orice caz priveliștea este foarte
frumoasă.

.. figure:: /static/images/vultureni/img3.jpg
    :alt: satul-lung

    Satu Lung în vale

După ieșirea din Pădureni se mai merge pe curba de nivel o vreme, după
care începe coborârea spre șoseaua Cluj-Chinteni.

A fost o tură frumoasă, destul de liniștită după ieșirea din Chinteni și
nu foarte grea. V-o recomand!

**Hai noroc!**

.. _aici: http://pics.mvmocanu.com/Ture-cu-bicicleta/Tura-Borsa-9-iulie-2010/21541195_d3Jvn3#!i=1717409900&k=PvXzncc
.. _Mărișel: /marisel/
