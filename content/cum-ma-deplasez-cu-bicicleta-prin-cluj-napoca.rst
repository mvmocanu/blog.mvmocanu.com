Cu bicicleta prin Cluj-Napoca
#############################
:date: 2012-07-03 12:05
:author: mihai
:category: Cu bicicleta
:tags: articole, cluj, howto, recomandari
:slug: cum-ma-deplasez-cu-bicicleta-prin-cluj-napoca

Circul de prin 2010 cu bicicleta prin Cluj. Am mers cu ea în tot felul
de condiții (pe ploaie, pe zăpadă). Și cred că nu e chiar atât de
periculos pe cât pare.

Când sunt cu bicicleta am posibilitatea să fiu pieton sau vehicul sau
biciclist. Astfel că le pot combina pe toate acestea pentru a ajunge din
A în B cât mai ușor și mai relaxant cu putință.

Cam astea sunt "regulile" pe care le respect:

-  Merg și pe trotuar, dar întotdeauna încet și nu claxonez niciodată
   pietonii, acordându-le acestora prioritate întotdeauna. Și o fac
   foarte rar și doar în situații excepționale.
-  Merg și pe accesul interzis, acordând prioritate mașinilor care vin
   din sens opus; eventual dacă strada este prea strâmtă ma opresc până
   trece mașina. Prefer să fac asta, decât să merg pe un bulevard mare
   și intens circulat. De exemplu strada Baba Novac (orice direcție) în
   loc să merg prin Piața Avram Iancu sau Ștefan cel Mare.
-  Când sunt grăbit folosesc și banda de trolee de pe Memo care duce
   până-n Mărăști (bineînțeles în același sens cu troleele). Bicicliștii
   au voie să folosească această bandă (și este și semnalizat acest
   lucru)
-  Când merg pe o stradă cu sens unic întotdeauna stau pe mijlocul
   străzii. Nu vreau să am suprize că o mașină trece pe lângă mine și mă
   înghesuie în mașinile parcate. Și dacă mașina din spate e decentă și
   nu mă claxonează, atunci când am posibilitatea și sunt în siguranță
   mă dau la o parte să-l las să treacă. Nu prea am avut probleme,
   deoarece în general pe aceste străzi nu se circulă cu mare viteză.

Am ajuns să cunosc o foarte mare parte din Cluj din cauza bicicletei
pentru că de fiecare dată alegeam străduțele mici în detrimentul
bulevardelor, care la o primă privire par mai rapide.

Într-o vreme stăteam aproape de Cimitirul Eroilor de pe Calea Turzii și
aveam biroul lângă gară. În loc să cobor pe Calea Turzii în Cipariu,
intram pe strada Vulcan și prin Andrei Mureșanu ajungem în Cipariu. Mai
lung, dar mai relaxant și fără atâtea mașini. În Cipariu, intram pe
strada Baba Novac pe care mă duceam până la prefectură.

Tot de pe Calea Turzii a trebuit să ajung lângă sediul central al
biblioteca Octavian Goga din Mărăști. Pentru asta foloseam un traseu ca
cel din imaginea de mai jos, deși aș fi putut s-o iau pe străzi
principale.

.. figure:: /static/images/bicicleta-prin-cluj/img1.png
    :alt: calea-turzii-dorobantilor

    Traseu Calea Turzii - Dorobanților

Folosind acest traseu și alternative am ajuns să cunosc Gheorgheni și
Andrei Mureșanu foarte bine. Am mers pe străzi pe care n-aș fi intrat
niciodată cu mașina pentru că mi-ar fi luat mult prea mult timp. Și nici
pe jos n-aș fi mers pe ele.

Acum stau în Mănăștur și merg în Mărăști în fiecare zi. Un drum care și
cu mașina e foarte urât și aglomerat. Dar cu bicicleta e destul de
relaxant. În imaginea de mai jos sunt două trasee posibile pe care merg
de obicei.

.. figure:: /static/images/bicicleta-prin-cluj/img2.png
    :alt: trasee-posibile

    Trasee posibile pe care merg de-acasă la serviciu

Cel cu roz e cel mai rapid (și legal pentru că pe linia de troleu de pe
Memo și 21 Decembrie e legal să circuli cu bicicleta). Cel cu roșu e cel
mai relaxant. Ca și comparație pe traseul roz am făcut 5.55km în 16
minute, iar pe cel cu roșu am făcut 6.29 km in 25 de minute. Deci drumul
a fost mai lung cu vreo 700 de metri și 9 minute, dar mult mai relaxant.
